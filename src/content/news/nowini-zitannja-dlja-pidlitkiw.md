---
title: Популяризація читання серед підростаючого покоління — це інвестиція в успішне майбутнє країни – Абрамович 
description: Відповідно до даних Українського інституту книги у 2020 році в Україні було видано 0,25 книжки на душу населення
date: 2021-10-23
---

Таку думку висловив народний депутат України, Заступник голови Комітету Верховної Ради України з питань фінансів, податкової та митної політики Ігор Абрамович, коментуючи реєстрацію у Верховній Раді депутатського запиту до Міністра культури та Міністра фінансів щодо вжиття заходів, спрямованих на розвиток книговидавничої справи та популяризації читання.

У наданому коментарі парламентар звернув увагу, що частка громадян, які регулярно читають книги, невпинно зменшується.

"Якщо у 2018 році кількість українців, які хоча б раз на тиждень читали книгу, становила 38 %, то у 2020 році їх частка зменшилася до 27 %. Тоді як серед жителів Канади даний показник становить 67 %, Франція має 60% регулярних читачів, Ісландія – 53%, в Німеччині кожен другий німець регулярно читає книжку" - відмітив нардеп.

За словами парламентаря, особливо гостро проблема читання книжок посідає серед підростаючого покоління, які радше віддадуть перевагу проведенню часу в соціальних мережах, за комп'ютерними іграми чи перегляду телебачення. 

Відповідно до даних Українського інституту книги у 2020 році в Україні було видано 0,25 книжки на душу населення, тоді як у сусідній Польщі даний показник становить 2,45, у Чехії та Словаччині - 3, у Туреччині - 5. Кількість українців, що читають не менше як раз на місяць, серед дорослих становить 46%. І лише 8% громадян читають щодня.

