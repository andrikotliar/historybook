---
title: Як школі будувати трудові відносини з вчителями-пенсіонерами
description: Строкові трудові договори з учителями пенсійного віку
date: 2021-04-05
---

Керівники шкіл до 1 липня 2020 року мали припинити безстрокові трудові договори з педагогічними працівниками, яким виплачується пенсія за віком, з одночасним укладенням з ними трудових договорів строком на один рік.

Як мають вибудовуватись договірні відносини між працівником-пенсіонером та закладом освіти після закінчення строку трудового договору, та яким чином можуть укладатися наступні договори, роз'яснюють в Профспілці працівників освіти і науки.

Згідно з підпунктом 2 пункту 3 розділу X «Прикінцеві та перехідні положення» Закону України «Про повну загальну середню освіту» керівники комунальних закладів загальної середньої освіти зобов’язані були до 1 липня 2020 року припинити безстрокові трудові договори з педагогічними працівниками, яким виплачується пенсія за віком, з одночасним укладенням з ними трудових договорів строком на один рік.

Цим підпунктом також установлено, що після закінчення строку трудового договору з такими педагогічними працівниками можуть укладатися строкові трудові договори відповідно до абзацу третього частини другої статті 22 цього Закону.

Абзацом третім частини 2 передбачено, що педагогічні працівники комунальних закладів загальної середньої освіти, які досягли пенсійного віку та яким виплачується (а не призначається чи оформлюється) пенсія за віком, працюють на основі трудових договорів, що укладаються строком від 1 до 3 років.

Тобто строкові трудові договори з учителями закладів загальної середньої освіти мали бути укладені терміном на один рік, а саме з 1 липня 2020 року по 30 червня 2021 року, а не на навчальний 2020-2021 рік.

Згідно з частиною другою статті 3 Закону України «Про відпустки» у разі звільнення працівника у зв'язку із закінченням строку трудового договору невикористана відпустка може за його бажанням надаватися й тоді, коли час відпустки повністю або частково перевищує строк трудового договору. У цьому випадку чинність трудового договору продовжується до закінчення відпустки.

Тобто за заявою таких вчителів після закінчення строку трудового договору, в обов’язковому порядку їм має бути надано щорічну основну відпустку повної тривалості, а саме 56 календарних днів з продовженням чинності строкового договору до закінчення цієї відпустки.

Відповідно до частини першої статті 57 Закону України «Про освіту» держава гарантує педагогічним працівникам виплату допомоги на оздоровлення у розмірі місячного посадового окладу (ставки заробітної плати) при наданні щорічної відпустки, а також щорічної грошової винагороди в розмірі до одного посадового окладу (ставки заробітної плати) за сумлінну працю, зразкове виконання покладених на них обов’язків.

Тому при наданні вчителям, з якими укладено строковий договір у зв’язку з отриманням пенсії за віком, щорічної відпустки їм має бути виплачена допомога на оздоровлення у розмірі ставки заробітної плати, а також щорічна винагорода. 

При цьому варто зауважити, що відповідно до пункту 8.3.1 Галузевої угоди на 2016-2020 роки щорічну грошову винагороду за сумлінну працю, зразкове виконання службових обов'язків при наданні щорічних відпусток передбачено у розмірі одного посадового окладу.

У подальшому з такими педагогічними працівниками можуть укладатися строкові трудові договори строком від 1до 3 років, як це передбачено абзацом третім частини 2 статті 22 Закону України «Про повну загальну середню освіту».

Згідно зі статтею 32 Кодексу законів про працю України та пунктом 5.3.17 Галузевої угоди керівники закладів освіти мають повідомити працівників про введення нових і зміну чинних умов праці не пізніше ніж за 2 місяці до їх запровадження.

Тож директори закладів загальної середньої освіти мають повідомити вчителів про укладення наступного строкового договору до виходу їх у відпустку.

У такому ж поряду провадяться трудові відносини з іншими педагогічними працівниками закладів загальної середньої освіти, які отримують пенсію за віком.

Щодо керівників закладів загальної середньої освіти, які отримують пенсію за віком та з якими укладені строкові трудові договори, то відповідно до підпункту 1 пункту 3 розділу X «Прикінцеві та перехідні положення» Закону України «Про повну загальну середню освіту» після завершення строку трудового договору такі особи мають право обиратися на посаду керівника того самого закладу освіти на ще один строк відповідно до статті 39 цього Закону.

Варто зазначити, що частиною 12 статті 39 вимога, що особа не може бути керівником одного і того ж закладу загальної середньої освіти більше ніж 2 строки підряд, не стосується закладів, що розташовані в населених пунктах з одним закладом загальної середньої освіти.

За матеріалами  Профспілки працівників освіти і науки.

