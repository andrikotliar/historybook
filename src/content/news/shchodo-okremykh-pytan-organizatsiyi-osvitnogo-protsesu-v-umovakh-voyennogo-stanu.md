---
title: Щодо окремих питань організації освітнього процесу в умовах воєнного стану
date: 2023-11-07
description: Українські реалії воєнного часу
---
Лист МОН № 1/17310-23 від 03.11.23 року

МІНІСТЕРСТВО ОСВІТИ І НАУКИ УКРАЇНИ

№ 1/17310-23 від 03 листопада 2023 року

Керівникам департаментів (управлінь)\
освіти і науки обласних,

Київської міської\
військових адміністрацій

Керівникам закладів\
загальної середньої освіти

 

Щодо окремих питань\
організації освітнього процесу\
в умовах воєнного стану

 

Шановні колеги!

До Міністерства освіти і науки України надходять численні звернення щодо окремих питань організації освітнього процесу в закладах загальної середньої освіти, зокрема в разі увімкнення сигналу «Повітряна тривога» або інших відповідних сигналів оповіщення.

Наголошуємо, що в умовах воєнного стану одним із пріоритетних завдань держави є збереження життя та здоров’я її громадян, особливо дітей, та забезпечення їх доступу до освіти.

Відповідно до статті 571 Закону України «Про освіту» державні гарантії в умовах воєнного стану, надзвичайної ситуації або надзвичайного стану здобувачам освіти, працівникам закладів освіти, установ освіти, у тому числі тим, які в умовах воєнного стану, надзвичайної ситуації або надзвичайного стану в Україні чи окремих її місцевостях, оголошених у встановленому порядку (особливий період), були вимушені змінити місце проживання (перебування), залишити робоче місце, місце навчання, незалежно від місця їх проживання (перебування) на час особливого періоду гарантується організація освітнього процесу в дистанційній формі або в будь-якій іншій формі, що є найбільш безпечною для його учасників.

Листом від 16.08.2023 № 1/12186-23 Міністерство освіти і науки України поінформувало керівників обласних, Київської міської військових адміністрацій про особливості організації 2023/2024 навчального року в умовах правового режиму воєнного стану.

Освітній процес у закладах загальної середньої освіти в 2023/2024 н. р., відповідно до рішень обласних, Київської міської військових адміністрацій та засновників закладів освіти, може бути організовано за очною, дистанційною формами навчання або їх поєднанням (за змішаним режимом) залежно від можливостей фонду захисних споруд цих закладів.

Міністерство освіти і науки України наголошує, що освітній процес в умовах воєнного стану повинен бути орієнтований, перш за все, на створення безпечних умов навчання.

При організації освітнього процесу, незалежно від обраної форми (очної, дистанційної, змішаного режиму), у разі увімкнення сигналу «Повітряна тривога» або інших сигналів оповіщення потрібно забезпечити безумовне переривання навчання. Учасники освітнього процесу повинні організовано прослідувати до споруд цивільного захисту і перебувати там до скасування тривоги, за можливості продовжуючи навчання в укритті.

Після відбою тривоги рекомендуємо продовжити освітній процес із урахуванням необхідного корегування, зокрема шляхом внесення змін до календарно-тематичних планів у межах розкладу навчальних занять, затвердженого керівником закладу освіти.

Механізм забезпечення здобуття повної загальної середньої освіти за дистанційною формою визначено Положенням про дистанційну форму здобуття повної загальної середньої освіти, затвердженим наказом Міністерства освіти і науки України від 08.09.2020 № 1115,  зареєстрованим у Міністерстві юстиції України 28 вересня 2020 року за № 941/35224.

Дистанційне навчання може передбачати навчальні (у тому числі практичні, лабораторні) заняття, вебінари, онлайн-форуми та конференції, самостійну роботу, дослідницьку, пошукову, проєктну діяльність, навчальні ігри, консультації та інші форми організації освітнього процесу, визначені освітньою програмою закладу освіти (навчальними програмами з окремих предметів (інтегрованих курсів).

Спілкування між суб’єктами дистанційного навчання під час навчальних занять, консультацій, що проводяться дистанційно, забезпечується передачею відео-, аудіо-, графічної та текстової інформації в синхронному або асинхронному режимі.

Звертаємо увагу, що при проведенні навчального заняття в синхронному режимі, у разі увімкнення сигналу «Повітряна тривога» або інших сигналів оповіщення, педагогічні працівники повинні зупинити урок та закцентувати увагу школярів на необхідності прослідування учасників освітнього процесу до безпечного місця, де за можливості й відповідних технічних умов можна продовжити навчання.

Із метою забезпечення безперервності освітнього процесу у випадку частого оголошення сигналу «Повітряна тривога», зокрема в закладах загальної середньої освіти, розміщених на прифронтових територіях, пропонуємо застосовувати асинхронний режим проведення навчальних занять.

Наголошуємо, що питання безпеки учасників освітнього процесу має бути на першому місці при визначенні формату проведення навчальних занять у школі.

Просимо поінформувати керівників закладів освіти про персональну відповідальність за організацію безпечних умов для здобувачів освіти, педагогічних та інших працівників під час освітнього процесу в закладі освіти.

З повагою\
Заступник Міністра                                             Андрій Сташків

<!--EndFragment-->