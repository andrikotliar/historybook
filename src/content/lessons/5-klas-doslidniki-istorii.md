---
title: 5 клас. Урок узагальнення. Дослідники історії.
description: Учні на уроці систематизуватимуть, узагальнюватимуть та закріплюватимуть знання  з даної теми.
date: 2021-04-04
---

Мета уроку: узагальнити та закріпити знання учнів з даної теми, перевірити вміння систематизувати матеріал, застосовувати набуті знання практично; виділити й актуалізувати в пам’яті учнів найважливіші явища і процеси; виховувати зацікавленість історією.

Хід уроку.

Учитель: Ще одна тема «Дослідники історії» залишилася позаду. На цих уроках ми розглянули нові терміни та поняття. Серед них:

1. Історичні факти

2. Історичні події

3. Історичне явище

4. Історичний процес

5. Історичне дослідження

6. Історичні особи

Нагадаємо, що вони означають

(Вивести визначення на інтерактивну дошку, або ж вивісити написані на окремих листах чи повторити усно).

Історичний факт – дійсна, не вигадана дія. Факт є неповторним, оригінальним, жорстко локалізований у часі, у ньому бере участь певна кількість людей.

Історична подія - сукупність логічно завершених та обмежених у просторі й часі історичних фактів.

Історичне явище - комплекс історичних фактів, подій, які зберігалися чи зберігаються протягом певного часу та на певній території.

Історичний процес – ланцюжок взаємопов’язаних у часі й просторі історичних подій і явищ, які пов’язані причинно – наслідковими зв’язками.

Історична особа – людина, що своїми діями змінила життя людей, ми її зараз пам’ятаємо. Така особа може бути негативним та позитивним персонажем.

Історичне дослідження базується на історичних джерелах, з них історик черпає інформацію про минуле, яку він інтерпретує, осмислює і на основі якої відтворює, реконструює образ минулого.

Учитель: Ми також з вами згадували найвідоміших українських істориків та їх праці, що внесли вагомий вклад в розвиток історичної науки. Також ознайомилися з видатними літераторами, які завдяки художньому слову показують нам далеке минуле нашої держави та сьогодення.

Сьогодні на уроці ми знову з вами будемо грати. Наш клас розділиться на групи(пари) та буде виконувати запропоновані завдання та їх презентувати. Група (пара) сама вирішує, як організувати свою роботу та хто буде представляти роботу групи (пари).

(Групи можуть бути постійні на весь урок, а можуть бути змінні для виконання завдань).

Перше завдання: Ви отримуєте набір карток. Уважно прочитайте тексти на них на згрупуйте картки на :

Історичні факти

Історичні події

Історичні явища

( Групи отримують розрізані та хаотично змішані картки. Учні можуть отримати однаковий набір карток або  різний.  Кожна група презентує один із обраних напрямків, але так, щоб було презентовано всі три).

Християнство було запроваджено в Київській Русі.

Хрещення Русі відбулося у 988 р.

Хрещення Русі здійснено за ініціативи князя Володимира Великого.

Данила Галицького короновано.

Козаками засновали Запорозьку Січ.

Байда – Вишневецький заснував перше укріплення Запорозької Січі.

У 1556 році засновано Запорозьку Січ.

Козаки на чолі з Іваном Гонтою перейшли на бік повсталих.

Збірник «Кобзар» вийшов у 1840 р.

Автор збірника «Кобзар» Т.Шевченко

Голова Центральної Ради Михайло Грушевський

У 1939 р. розпочалася Друга світова війна

24 серпня 1991 р. прийнято Акт проголошення незалежності України

Перший президент незалежної України Леонід Кравчук.

У ХІІ - на початку ХІІІ ст. великі завойовники монголи підкорили багато країн Азії. У 1240 р. до стін Києва підійшли монгольські завойовники, Київ було спалено.

 Монгольський хан Батий та його полководці здійснили походи на руські землі у 1237 – 1242 рр., зруйнували багато міст, знищили значну кількість населення, решта населення почала платити завойовникам данину.

 Хан Менглі-Герай у 1578 р. визнав зверхність Османської імперії. Із того часу кримські хани були змушені брати участь у військових походах турецького султана.

 П. Сагайдачний із флотилією у 150 чайок та 7 тисячами козаків здобув і спалив Кафу (головний невільницький ринок регіону) та визволив захоплених бранців.

 У 1775 р. російська цариця Катерина ІІ віддала наказ знищити Запорозьку Січ та ліквідувати запорозьке козацтво, останнього кошового отамана П.Калнишевського було заарештовано та заслано у Соловецький монастир.

 У 1768 р. розпочалося народно – визвольне повстання під назвою «Коліївщина», очолив його Максим Залізняк. Повстання зазнало поразки, ватажків покарано.

 У 1846 р. постало таємне братство, яке було названо на честь проповідників християнства й писемності серед слов’янських народів, братів Кирила й Мефодія. Кирило-Мефодіївське братство налічувало 12 членів, із-поміж яких були: полтавський учитель В. Білозерський, державний службовець П. Гулак, історик М. Костомаров, письменник П. Куліш, етнограф О. Маркович та інші. Вони намагалися виробити ідею і програму боротьби українського народу за свою державу. їхні погляди знайшли відображення в «Книзі буття українського народу» і «Статуті слов’янського братства Св. Кирила і Мефодія». Головними засобами для досягнення своєї мети братчики вважали поширення освіти серед народу. Проте діяльність братства, яка тривала протягом 1847 р., було викрито владою, а його членів засуджено на різні строки ув’язнення.

 У 1861 р. за указом царя в Російській імперії було скасовано кріпацтво. Селяни здобули омріяну волю, але не землю, за яку вони мали сплатити великий викуп.

 У 1890 р. постала перша українська політична партія — Русько-українська радикальна партія (РУРП), яка згодом заявила про початок боротьби за незалежність України. Одним із її засновників був видатний діяч українського руху, письменник, науковець Іван Франко.

 8 березня (23 лютого за старим стилем) 1917 р. у Петрограді, столиці Російської імперії, вибухнула революція. Народ, доведений війною до відчаю і зубожіння, піднявся на боротьбу проти своїх кривдників. Цар Микола II, не маючи змоги приборкати повстання, 15 (2) березня 1917 р. зрікся престолу.

 У травні 1944 р. кримські татари пережили геноцид. За наказом радянського диктатора Й. Сталіна їх було виселено з Криму. До кінця існування СРСР тим, хто вижив, було заборонено повертатися на батьківщину. Лише за часів розпаду СРСР і незалежності України кримські татари отримали змогу знову жити на рідних землях.

 Війна знищила надії на можливість мирного співіснування України та більшовицької Росії. У ніч на 25 січня 1918 р. УЦР видала свій Четвертий Універсал, який проголошував незалежність України.

 1 листопада 1918 р. українські військові частини австрійської армії захопили Львів та більшу частину Східної Галичини. Ця подія отримала назву «Листопадовий зрив». На цій території було проголошено Західно-Українську Народну Республіку (ЗУНР), а її президентом обрали Євгена Петрушевича.

 З0 червня 1941 р., скориставшись захопленням німецькими військами Львова, члени Організації українських націоналістів (ОУН) на чолі зі С. Бандерою проголосили Акт відновлення Української держави. Проте нацистській Німеччині не потрібна була незалежна Україна. Українські діячі зазнали переслідувань: їх заарештовували, кидали до в’язниць і таборів, убивали. Ці події остаточно переконали українців, що вибороти незалежність можна лише власними силами.

 Найбільшою техногенною трагедією для України стала Чорнобильська катастрофа. 26 квітня 1986 р. на Чорнобильській атомній електростанції стався вибух, що зруйнував четвертий блок із ядерним реактором. У результаті вибуху значні території зазнали радіаційного забруднення. Постраждали мільйони людей, які були змушені залишити свої домівки. Багато з них захворіли, зазнавши радіаційного опромінення. Наслідки цієї катастрофи відчуватиме ще не одне покоління.



У середньовічній Русі поширювалося та закріплювалося християнство.

У ХХ столітті світ пережив дві світові війни.

В ХVІ ст. формується українське козацтво.

Українська революція відбулася в  1917 р.

Період Руїни України припадає на другу половину ХVІІ ст.

Монгольська навала ХІІІ ст.

 (Учні презентують результати своєї роботи, проводиться робота над помилками. Підводяться підсумки проведеної роботи)

 Учитель: Вам уже відомо, що історія досліджує діяльність людей, а історію творять люди. Кожна війна, повстання чи революція має свій початок і кінець. Тисячі людей задіяні у цьому процесі. Але серед багатьох завжди є ті, хто попереду. Їх ми називаємо історичними особами, їхню діяльність оцінюють по - різному, адже скільки людей, стільки і суджень, але ці історичні особи завжди впливають на подальший хід історії. Часто про їх діяльність ми дізнаємося із досліджень істориків, а можемо і зацікавитися такими діячами прочитавши художній твір.

Наше наступне завдання « Історики».

Перед вами пазли з портретами видатних істориків. Окремо подані витяги з їх біографії. Складіть пазли та покладіть до них описи, назвіть цих історичних діячів.

(Кожна група отримує по три портрети та три витяги з біографій).

1.

![](/uploads/5-klas-doslidniki-istorii-1.png)

Походив із родини князів. Він прожив довге життя, протягом якого встиг зробити багато корисних і важливих справ. Це був один із найвпливовіших військово-політичних діячів Речі Посполитої. Понад З0 років очолював Київське воєводство. Сучасники називали його «некоронованим королем Русі». Проте головною заслугою діяча була наполеглива боротьба за збереження й розвиток православної культури на українських землях за часів, коли вона зазнавала утисків.

(Костянтин – Василь Острозький)

2.

![](/uploads/5-klas-doslidniki-istorii-2.png)

Головний отаман військ Української Народної Республіки.  Працював над створенням української армії. Голова Директорії  УНР. Борець за незалежність України у ХХ ст.  Був убитий 25 травня 1926 р. та похований у Парижі.

(Симон Петлюра)

3.

![](/uploads/5-klas-doslidniki-istorii-3.png)

Гетьман Війська Запорозького, очолював Гетьманщину в 1648-1657 рр. Намагався розбудувати незалежну українську державу, укладаючи протягом свого правління союзи з Кримським ханством та Московським царством.

(Богдан Хмельницький)

4.

![](/uploads/5-klas-doslidniki-istorii-4.png)

Походив із старовинного козацького роду. 29 квітня 1918 р. в Києві Всеукраїнський з’їзд хліборобів проголосив його Гетьманом Української Держави. 14 грудня 1918 р. зрікся влади та разом з родиною виїхав до Берліна.

(Павло Скоропадський)

5.

![](/uploads/5-klas-doslidniki-istorii-5.png)

У 1847 р. через вільнодумні твори та участь у Кирило-Мефодіївському братстві поета заарештували. На його вироку цар особисто дописав рішення: «Суворо заборонити писати й малювати».

(Тарас Шевченко)

6.

![](/uploads/5-klas-doslidniki-istorii-6.png)

У 1710 р. він уклав документ «Пакти й конституції прав і вольностей Війська Запорозького», який став першою конституцією у світі.

(Пилип Орлик)

(Після закінчення часу на виконання даного завдання учитель проходить між групами та дивиться чи правильно учні склали пазли та дібрали до них відповідні витяги з біографій. Учитель наголошує на тому, що після початку обговорення результатів роботи міняти описи не можна. Учитель показує портрети історичних діячів та пропонує групам(парам) у яких є дані портрети представити їх. Групи (пари) розповідають про історичних діячів, решта учнів класу уважно слухає та виправляє помилки. Підводяться підсумки).

Учитель: Ми з вами пройшли два етапи нашої гри та переходимо до третього. Зараз ми подивимося на портрети поетів та письменників, послухаємо  витяги  з їх біографії. Вам потрібно здогадатися про кого йдеться мова. Група, яка готова відповісти, піднімає руку, називає прізвище та ім’я діяча, показує портрет даного поета чи письменника.

1.

![](/uploads/5-klas-doslidniki-istorii-7.png)

Письменник, поет, історик, громадський діяч, мовознавець, автор першого українського історичного роману «Чорна рада». Член Кирило-Мефодіївського товариства. Створив перший український фонетичний правопис.

(Пантелеймон Куліш)

2.

![](/uploads/5-klas-doslidniki-istorii-8.png)

Український письменник, громадський діяч, Герой України. У червні 1941 р. добровольцем пішов на фронт. Автор роману «Собор».

(Олесь Гончар)

3.

![](/uploads/5-klas-doslidniki-istorii-9.png)

Видатний український письменник, поет, драматург, літературний критик, перекладач, науковець, громадський та політичний діяч. Був одним із засновників першої української політичної партії – Русько-української радикальної партії. Літератор дуже любив писати для дітей. Його відомі твори для дітей «Малий Мирон», «Олівець», «Грицева шкільна наука», "Абу-Каси-мові капці", "Коли ще звірі говорили", "Лис Микита", «Ріпка».

(Іван Франко)

4.

![](/uploads/5-klas-doslidniki-istorii-10.png)

Український письменник, класик нової української літератури, громадський діяч. Його поема «Енеїда» стала великим твором загальнонаціонального значення нової української літератури. Твір написаний народною мовою. Літератор зробив найвагоміший внесок у становлення сучасної української літературної мови.

(Іван Котляревський)

5.

![](/uploads/5-klas-doslidniki-istorii-11.png)

Українська поетеса, письменниця, фольклористка, культурна діячка. В сучасній українській традиції входить до переліку найвідоміших жінок давньої та сучасної України.Серед мистецької спадщини — збірки поезій "На крилах пісень", "Думи і мрії", "Відгуки",  поеми "Давня казка"  , «Одно слово» , драми-поеми  "Кассандра", "В катакомбах", "Лісова пісня", "Камінний господар", "Бояриня". Поетеса писала багато творів для дітей, серед них «Біда навчить», «Метелик», «Лелія», «Давня казка», «Про Оха-чародія».

(Леся Українка)

6.

![](/uploads/5-klas-doslidniki-istorii-12.png)

Український письменник, Герой України. Відразу після закінчення школи пішов добровольцем на фронт, брав участь в обороні Києва. У серпні 1942 р. потрапив у полон та до закінчення війни перебував у нацистських концтаборах. Автор майже 20 романів.  І саме історичні романи принесли йому справжнє визнання і любов читачів. Серед найвідоміших творів письменника: «Диво», «Первоміст», «Смерть у Києві», «Євпраксія», «Роксолана», «Я, Богдан».

(Павло Загребельний)

(Підвести підсумки роботи)

Учитель: Ось і добігла до кінця наша гра. Ви всі сьогодні дуже добре попрацювали і сподіваюся багато знань відновили у своїй пам’яті і також отримали нові знання.

Найвідоміша політична діячка Індії Індіра Ганді говорила: «Історія - найвищий учитель, в якого найгірші учні». Тож давайте не виправдовувати сказаного, а вчити історію, бути дослідниками минулого заради майбутнього.

(Учитель називає найактивніших учнів на уроці, проводить оцінювання)
