---
title: Історичний портрет княгині Ольги
description: П'ятикласники та семикласники знайомляться з життєвим та політичним шляхом княгині Київської держави (Русь - Україна), вивчаючи період розвитку держави Х століття.
date: 2021-05-25
---

*(При підготовці добірки використано матеріали Інтернет - ресурсів)*

Можливий варіант плану для характеристики історичного діяча:

1. За яким ім'ям згадується діяч в історії.
2. Роки життя.
3. Де, в якій сім'ї народився
4. Де і в яких умовах жив, зростав, виховувався
5. Яку освіту отримав
6. Особливості зовнішнього вигляду
7. Особисті якості й риси характеру.
8. Діяльність історичного діяча (Основні справи життя, успіхи та невдачі)
9. Які верстви населення підтримували його діяльність, а які ні? Чому?
10. Наслідки діяльності, що залишив для нащадків.
11. Особисте ставлення до історичного діяча?

Історичний портрет княгині Ольги

![](/uploads/7-klas-usahalnennja-5.png)

Княгиня Ольга, дружина князя Ігоря та мати князя Святослава. 

Роки життя бл. 910– 969. Достеменно невідомо де і коли народилась майбутня правителька.  У «Повісті временних літ» зазначено: «от Плескова». Також зазначено, що мала вона високий соціальний статус, адже володіла двором у Вишгороді. У 903 році, згідно з літописними записами, князь Ігор одружився з Ольгою. 

Князь Ігор  був скорений красою та войовничим характером юної Ольги. 

Літописець характеризував Ольгу як вродливу, розумну, енергійну жінку, далекоглядну, холоднокровну і досить жорстоку правительку.

у 945 році княгиня стала вдовою і правління державою лягло на її плечі, бо син Святослав був замалим.  Княгиня Ольга жорстоко розправилася з деревлянами за їх розправу над князем Ігорем, але звичаї тієї епохи цього від неї вимагали.

Роки княжіння (регент) 945-964 рр. Оскільки її попередники більше зосереджували увагу на зовнішній політиці, походах і завоюваннях, княгиня вирішила укріпити внутрішній стан держави. Вона була першою, хто упорядкував систему збору данини. Були введені так звані «броки» чи «уроки», згідно з якими племена у вказаний термін повинні були внести грошову і товарну виплату в організовані нею пункти київської влади, що звались погости, і, фактично, були першими адміністративно - територіальними одиницями Київської Русі. Княгинею були також організовані полювальні угіддя, оскільки руське хутро цінувалось купцями з багатьох країн. Підпорядкувала землі деревлян безпосередньо Києву. Підтримувала дипломатичні зв’язки з Візантією та Німеччиною. Хрестилася під ім’ям Олена. Княгиня Ольга стала першою християнкою серед правителів і мріяла охрестити Русь.

Упорядкування збирання данини убезпечувало простий люд він надмірних поборів зі сторони знаті, тому були підтримані ними. Син Святослав був запеклим язичником, мав багато прихильників серед знаті, тому вони не підтримували цю сторону діяльності княгині і вона була усунута від влади.

Внутрішньополітичні заходи княгині Ольги сприяли об’єднанню східнослов’янських племен у єдину державу. У зовнішньополітичній діяльності княгиня Ольга визначила нові підходи, віддаючи перевагу мирним засобам перед воєнними. 

